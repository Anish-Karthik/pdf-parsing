# சிலப்பதிகாரம்

## நுழையும்முன்

இன்று 'எங்கும் வணிகம் எதிலும் வணிகம்'! பொருள்களை உற்பத்தி செய்வதைவிட சந்தைப்படுத்துவதில்தான் உலக நாடுகளும் தொழில் முனைவோரும் அதிக அக்கறை செலுத்துகிறார்கள். இன்று நேற்றல்ல; பண்டைக் காலந்தொட்டே வாணிகமும் தொழிலும் ஒழுங்கு முறையுடன் சிறந்திருந்ததை இலக்கியங்கள் காட்சிப்படுத்துகின்றன! அவற்றுள் ஒன்றே மருவூர்ப்பாக்கக் காட்சி!


## மருவூர்ப் பாக்கம்

வண்ணமும் சுண்ணமும் தண்நறுஞ் சாந்தமும்
பூவும் புகையும் மேவிய விரையும்
பகர்வனர் திரிதரு நகர வீதியும்;
பட்டினும் மயிரினும் பருத்தி நூலினும்
கட்டு நுண்வினைக் காருகர் இருக்கையும்;

*தூசும் துகிரும் ஆரமும் அகிலும்
மாசுஅறு முத்தும் மணியும் பொன்னும்
அருங்கல வெறுக்கையோடு அளந்துகடை அறியா
வளம்தலை மயங்கிய நனந்தலை மறுகும்;*

பால்வகை தெரிந்த பகுதிப் பண்டமொடு
கூலம் குவித்த கூல வீதியும்;

காழியர், கூவியர், கள்நொடை ஆட்டியர்,
மீன்விலைப் பரதவர், வெள்உப்புப் பகருநர்,
பாசவர், வாசவர், பல்நிண விலைஞரோடு
ஓசுநர் செறிந்த ஊன்மலி இருக்கையும்;

கஞ்ச காரரும் செம்புசெய் குநரும்
மரம்கொல் தச்சரும் கருங்கைக் கொல்லரும்
கண்ணுள் வினைஞரும் மண்ணீட்டு ஆளரும்
பொன்செய் கொல்லரும் நன்கலம் தருநரும்
துன்ன காரரும் தோலின் துன்னரும்
கிழியினும் கிடையினும் தொழில்பல பெருக்கிப்
பழுதுஇல் செய்வினைப் பால்கெழு மாக்களும்;

குழலினும் யாழினும் குரல்முதல் ஏழும்
வழுவின்றி இசைத்து வழித்திறம் காட்டும்
அரும்பெறல் மரபின் பெரும்பாண் இருக்கையும்;

சிறுகுறுங் கைவினைப் பிறர்வினை யாளரொடு
மறுஇன்றி விளங்கும் மருவூர்ப் பாக்கமும்

இந்திரவிழா ஊரெடுத்த காதை (அடி 13-39)சொல்லும் பொருளும்

சுண்ணம் - நறுமணப்பொடி,
காருகர் - நெய்பவர் (சாலியர்),
தூசு - பட்டு, துகிர் – பவளம்,
வெறுக்கை - செல்வம், நொடை - விலை,
பாசவர் - வெற்றிலை விற்போர்,
ஓசுநர் - எண்ணெய் விற்போர்,
கண்ணுள் வினைஞர் – ஓவியர்,
மண்ணீட்டாளர் - சிற்பி, கிழி - துணி.

பாடலின் பொருள்

புகார் நகர மருவூர்ப்பாக்கத்தின் வணிக வீதிகளில் வண்ணக்குழம்பு, சுண்ணப்பொடி, குளிர்ந்த மணச்சாந்து, பூ, நறுமணப் புகைப்பொருள்கள், அகில் முதலான மணப்பொருள்கள் விற்பவர்கள் வீதிகளில் வணிகம் செய்து கொண்டிருக்கின்றனர்.

இங்குப் பட்டு, முடி, பருத்திநூல், இவற்றினைக் கொண்டு அழகாகப் பின்னிக் கட்டும் கைத்தொழில் வல்லுநரான நெசவாளர் வாழும் வீதிகள் உள்ளன. இங்குப் பட்டும் பவளமும், சந்தனமும் அகிலும், முத்தும் மணியும் பொன்னும் அளக்க முடியாத அளவிற்குக் குவிந்து கிடக்கும் வளம் நிறைந்த அகன்ற வணிக வீதிகளும் உள்ளன. மேலும் இவ்வீதிகளில் வேறு பலப்பல பண்டங்களின் விற்பனை நடைபெறுகின்றது. எட்டுவகைத் தானியங்களும் குவிந்து கிடக்கும் கூலக்கடைத் தெருக்களும் உள்ளன.

மருவூர்ப்பாக்கத்தின் தெருக்களில், பிட்டு வணிகம் செய்பவரும் அப்பம் சுடுபவரும் கள் விற்கும் வலைச்சியரும் மீன் விற்கும் பரதவரும் உள்ளனர். மேலும் வெண்மையான உப்பு விற்கும் உமணரும் வெற்றிலை விற்பவரும் ஏலம் முதலான ஐந்து நறுமணப் பொருள் விற்பவரும் பல வகையான இறைச்சிகள் விற்பவரும் எண்ணெய் வணிகரும் இங்கு வணிகம் செய்கின்றனர்.

இவற்றுடன் அத்தெருக்களில் பல்வகைப் பொருள்களை விற்கின்ற கடைகளும் உள்ளன. வெண்கலம், செம்புப் பாத்திரங்கள் செய்வோர், மரத்தச்சர், இரும்புக்கொல்லர், ஓவியர், மண் பொம்மைகள் செய்பவர், சிற்பிகள் ஆகியோர் உள்ளனர். பொற்கொல்லர், இரத்தின வேலை செய்பவர், தையற்காரர், தோல்பொருள் தைப்பவர், துணியாலும் கட்டைகளாலும் பொம்மைகள் செய்பவர் ஆகியோர் உள்ளனர்.

இவ்வாறாகப் பழுதின்றிக் கைத்தொழில் பல செய்யும் மக்கள் வாழும் பகுதிகள் இங்கு நிறைந்துள்ளன. குழலிலும் யாழிலும் குரல், துத்தம், கைக்கிளை, உழை, இளி, விளரி, தாரம் என்னும் ஏழு இசைகளைக் (ச, ரி, க, ம, ப, த, நி என்னும் ஏழு சுரங்களை) குற்றமில்லாமல் இசைத்துச் சிறந்த திறமையைக் காட்டும் பெரும்பாணர்களின் இருப்பிடங்களும் உள்ளன.

இவர்களுடன் மருவூர்ப்பாக்கத்தின் தெருக்களில் சிறுசிறு கைத்தொழில் செய்வோர், பிறருக்கு ஏவல் செய்வோர் வாழும் இடங்களும் உள்ளன. இவை அனைத்தும் குற்றமின்றிச் சிறப்புடன் அமைந்து விளங்கப் பரந்து கிடந்தன.

இலக்கணக் குறிப்பு

வண்ணமும் சுண்ணமும் - எண்ணும்மை

பயில்தொழில்

பகுபத உறுப்பிலக்கணம்

வினைத்தொகை

மயங்கிய - மயங்கு + இ(ன்) + ய் + அ
மயங்கு - பகுதி
இ(ன்) – இறந்தகால இடைநிலை; 'ன்' புணர்ந்து கெட்டது.
ய் - உடம்படுமெய்
அ - பெயரெச்ச விகுதி


ஐம்பெருங்காப்பிய முறைவைப்பு

"சிந்தா மணியாம் சிலப்பதிகா ரம்படைத்தான்
கந்தா மணிமே கலைபுனைந்தான் – நந்தா
வளையா பதிதருவான் வாசவனுக் கீந்தான்
திளையாத குண்டலகே சிக்கும்"

-திருத்தணிகையுலா.**தெரியுமா?**

பெருங்குணத்துக் காதலாள் நடந்த பெருவழி
காவிரிப்பூம்பட்டினத்திலிருந்து கண்ணகியும் கோவலனும் திருவரங்கம் மற்றும்
உறையூர் வழியாகக் கொடும்பாளூர் என்னும் இடத்தை அடைந்தனர். தென்னவன்
சிறுமலையின் வலப்பக்கம் வழியாகச் சென்றால் மதுரையை அடையலாம்; இடப்பக்க
வழியாகச் சென்றால் திருமால்குன்றம் (அழகர் மலை) வழியாக மதுரை செல்லலாம்.
இவ்விரண்டுக்கும் இடைப்பட்ட வழியில், சோலைகள் மிகுந்த ஊர்களும் காடுகளும் உள்ளன.
அவ்வழியாகச் சென்றால் மூன்று வழிகளும் சந்திக்கும் மதுரைப் பெருவழியை அடைந்து,
மதுரை செல்லலாம். கோவலனையும் கண்ணகியையும் கவுந்தியடிகள் இடைப்பட்ட வழியிலேயே
அழைத்துச் சென்றார்.

மதுரையில் கணவனை இழந்த கண்ணகி, மதுரையிலிருந்து வைகையின் தென்கரை வழியாக
நெடுவேள் குன்றம்(சுருளி மலை) சென்று வேங்கைக் கானல் என்னுமிடத்தை அடைந்தாள்.


**உரைப்பாட்டு மடை (உரையிடையிட்ட பாட்டுடைச் செய்யுள்)**

உரைப்பாட்டு மடை என்பது சிலப்பதிகாரத்தில் வரும் தமிழ்நடை. இது உரைநடைப்பாங்கில்
அமைந்திருக்கும் பாட்டு.

வாய்க்காலில் பாயும் நீரை வயலுக்குத் திருப்பிவிடுவது மடை. உரை என்பது பேசும் மொழியின் ஓட்டம்.
இதனைச் செய்யுளாகிய வயலில் பாய்ச்சுவது உரைப்பாட்டு மடை.


**நூல் வெளி**

சிலப்பதிகாரம், புகார்க்காண்டத்தின் இந்திரவிழா ஊரெடுத்த காதையிலிருந்து
இப்பாடப்பகுதி எடுத்தாளப்பட்டுள்ளது.

ஐம்பெருங்காப்பியங்களுள் ஒன்று சிலப்பதிகாரம். இது முத்தமிழ்க்காப்பியம், குடிமக்கள்
காப்பியம் என்றும் சிறப்பிக்கப்படுகிறது; மூவேந்தர் பற்றிய செய்திகளைக் கூறுகிறது.
இது புகார்க்காண்டம், மதுரைக்காண்டம், வஞ்சிக்காண்டம் என மூன்று காண்டங்களையும்
முப்பது காதைகளையும் உடையது; கோவலன், கண்ணகி, மாதவி வாழ்க்கையைப் பாடுவது.
மணிமேகலைக் காப்பியத்துடன் கதைத்தொடர்பு கொண்டிருப்பதால் இவையிரண்டும்
இரட்டைக்காப்பியங்கள் எனவும்அழைக்கப்பெறுகின்றன.

சிலப்பதிகாரத்தின் ஆசிரியர் இளங்கோவடிகள், சேர மரபைச் சேர்ந்தவர். மணிமேகலையின் ஆசிரியர்
சீத்தலைச்சாத்தனார் கோவலன் கண்ணகி கதையைக் கூறி, 'அடிகள் நீரே அருளுக' என்றதால்
இளங்கோவடிகளும் 'நாட்டுதும் யாம் ஓர் பாட்டுடைச்செய்யுள்' என இக்காப்பியம் படைத்தார் என்பர்.


**கற்பவை கற்றபின்...**

1. சிலப்பதிகாரக் கதைச் சுருக்கத்தை அறிந்து வந்து வகுப்பறையில் கூறுக.
2. சிலப்பதிகாரம் காட்டும் மருவூர்ப்பாக்கம் பற்றிய விவரிப்பை இன்றைய கடைத்தெருவுடன்
ஒப்பிட்டு உரையாடுக.

170## பசிப்பிணி போக்கிய பாவை

**நாடகம்**

**நுழையும்முன்**

உலகில் தோன்றிய அனைத்து உயிரினங்களுக்கும் இன்றியமையாதது உணவு. உலக உயிர்கள் அனைத்தும் வாழ்நாள் முழுவதும் உணவு தேடியே உழைக்கின்றன. உணவே உயிர்களுக்கு ஆதாரமாக விளங்குகிறது. "தனி ஒருவனுக்கு உணவு இல்லை எனில் இச்செகத்தினை அழித்திடுவோம்" என்றார் பாரதியார். பசித்திருக்கும் ஒருவனுக்கு உணவு அளிப்பது உயிர் கொடுப்பதற்கு இணையானது. அதுவே சிறந்த அறமாகும்.


**காட்சி – 1**

**இடம்:** மணிபல்லவத் தீவு

**கதை:** மணிமேகலை, தீவதிலகை.

**மாந்தர்கள்:**

**மணிமேகலை:** (தனக்குள்)

எங்குப் பார்த்தாலும் வெண்மணல் குன்றுகள். பூத்துக் குலுங்கும் செடிகொடிகள். அடர்ந்த மரங்கள். இடையிடையே பொய்கைகள். மனதை மயக்கும் காட்சிகள் ... ஆகா!... அருமை! அருமை.!

(அப்போது அவள் எதிரில் தீவதிலகை வருகிறாள்)

**தீவதிலகை:** அழகிய பெண்ணே! நீ யார்? இங்கு எப்படி வந்தாய்?

**மணிமேகலை:** நான் பூம்புகார் நகரைச் சேர்ந்தவள். என் பெயர் மணிமேகலை. மணிமேகலா தெய்வம் என்னை இங்குக் கொண்டு வந்து சேர்த்தது. நீங்கள் யார் அம்மா? நீங்கள் எப்படி இத்தீவிற்கு வந்தீர்கள்?

**தீவதிலகை:** என் பெயர் தீவதிலகை. நான் இத்தீவையும் இதிலுள்ள புத்த பீடிகையையும் காவல் செய்து வருகிறேன். பெருமை மிக்கவர்கள் மட்டுமே இத்தீவிற்கு வந்து இந்தப் புத்த பீடிகையை வணங்க முடியும். நீ அந்தப் பெருமையைப் பெற்றிருக்கிறாய். இன்னும் நீ அறியவேண்டியது ஒன்று உண்டு.

**மணிமேகலை:** அஃது என்ன அம்மா?

**தீவதிலகை:** நம் எதிரில் பூக்கள் நிறைந்து விளங்கும் இந்தப் பொய்கையைப் பார். இதற்குக் **கோமுகி** என்று பெயர். கோ என்றால் பசு. முகி என்றால் முகம். பசுவின் முகம் போன்று அமைந்து இருப்பதால் இப்பொய்கை கோமுகி என்னும் பெயரைப் பெற்றது.

**(QR Code Image)**
மணிமேகலை : ஓ! அப்படியா! வடிவத்திற்கு ஏற்ற பெயராக இருக்கிறதே!
தீவதிலகை : இப்பொய்கைக்கு வேறு ஒரு சிறப்பும் உண்டு. வைகாசித் திங்கள்
முழு நிலவு நாளில் இப்பொய்கை நீரின் மேல் ஓர் அரிய பாத்திரம்
தோன்றும். அஃது ஆபுத்திரன் கையிலிருந்த 'அமுதசுரபி' என்னும்
பாத்திரம் ஆகும்.

மணிமேகலை : அமுதசுரபியா? அதன் சிறப்பு என்ன?
தீவதிலகை : அந்தப் பாத்திரத்தில் இட்ட உணவு எடுக்க எடுக்கக் குறையாமல்
வளர்ந்து கொண்டே இருக்கும். அதனைக் கொண்டு எத்தனை
பேருக்கு வேண்டுமானாலும் உணவு அளிக்கலாம்.

மணிமேகலை : அப்படியா! வியப்பாக உள்ளதே!
தீவதிலகை : ஆம். அந்தப் பாத்திரம் தோன்றும் வைகாசி முழுநிலவு நாள்
இன்றுதான்.

(இவ்வாறு தீவதிலகை சொல்லிக் கொண்டிருக்கும் போதே பொய்கையின் நீருக்குமேல்
அப்பாத்திரம் தோன்றுகிறது. மணிமேகலை அதனை வணங்கிக் கையில் எடுக்கிறாள்).

தீவதிலகை : மணிமேகலையே! உயிர்களின் பசிபோக்கும் அமுதசுரபியை நீ
பெற்றுள்ளாய். இனி இவ்வுலக உயிர்களுக்குப் பசி இல்லாமல்
போகும்படி உணவு வழங்கி உயர்வு பெறுவாயாக!

(மணிமேகலை தீவதிலகையை வணங்கி அமுதசுரபியுடன் விடை பெறுகிறாள்.
பூம்புகாருக்குத் திரும்புகிறாள். ஆதிரையிடம் உணவு பெறச் செல்கிறாள்.)

**காட்சி – 2.**

இடம் : ஆதிரையின் இல்லம்
கதை மாந்தர்கள் : ஆதிரை, மணிமேகலை

(ஆதிரையின் வீட்டு வாயிலில் மணிமேகலை கையில் அமுதசுரபியுடன் வந்து நிற்கிறாள்)

ஆதிரை : யார் நீங்கள்?
மணிமேகலை : இவ்வூரில் வாழ்ந்த கோவலன், மாதவி ஆகியோரின் மகள் நான்.
உங்களின் சிறப்பை அறிந்து இப்பாத்திரத்தில் உணவு பெற வந்தேன்.
ஆதிரை : ஓ! நீங்கள் தான் மணிமேகலையா? உங்கள் பெற்றோரைப் பற்றி
அறிவேன். உங்களை இன்று தான் காண்கிறேன். இஃது என்ன
பாத்திரம்? மிகவும் அழகாக இருக்கிறதே!
மணிமேகலை : இஃது அள்ள அள்ளக் குறையாமல் உணவு வழங்கும் 'அமுதசுரபி' ஆகும்.
ஆதிரை : இப்பாத்திரம் உங்களுக்கு எப்படிக் கிடைத்தது?

(மணிமேகலை மணிபல்லவத் தீவில் அமுதசுரபி பெற்ற வரலாற்றைக் கூறுகிறாள்.)

ஆதிரை : (வியப்புடன்) அப்படியா! அமுதசுரபியின் சிறப்பை அறிந்தேன்.
அதில் இப்போதே உணவு இடுகின்றேன். ஆமாம். இதைக் கொண்டு
என்ன செய்வீர்கள்?**மணிமேகலை**

**ஆதிரை**: அன்பிற்குரிய ஆதிரையே, ஏழை மக்களின் பசியைப் போக்குவதே மேலான அறம். உணவு கொடுத்தவர்களே உயிரைக் கொடுத்தவர்கள் என்பதை உணர்ந்துள்ளேன். அதனால், இந்தப் பாத்திரத்தில் இருக்கும் உணவைப் பசியால் வாடும் மக்களுக்கு எல்லாம் வழங்கப் போகின்றேன்.

**ஆதிரை**: மிகவும் மகிழ்ச்சி. உங்கள் அறம் செழிக்கட்டும். மக்களின் பசிநோய் ஒழியட்டும். இதோ! இப்போதே அமுதசுரபியில் நான் உணவை இடுகிறேன்.

(ஆதிரை அமுதசுரபியில் உணவை இடுகிறாள். மணிமேகலை அமுதசுரபியைக் கொண்டு, உடல் குறையுற்றோர், பிணியாளர், ஆதரவு அற்றோர் ஆகியோருக்கு உணவு அளிக்கிறாள். பின்னர்ப் பூம்புகாரில் உள்ள சிறைச்சாலைக்குச் சென்று அங்கு உள்ளவர்களுக்கும் உணவிடுகிறாள்)


**காட்சி – 3**

**இடம்**: அரண்மனை

**கதை மாந்தர்கள்**: சிறைக்காவலர், மன்னர், மணிமேகலை.

**சிறைக்காவலர்**: வேந்தே! வணக்கம். இன்று காலை நம் சிறைச்சாலைக்கு இளம்பெண் ஒருத்தி வந்தாள். அவள் கையில் ஒரு சிறிய பாத்திரம் இருந்தது. அந்தச் சிறிய பாத்திரத்திலிருந்து உணவை அள்ளி அள்ளிச் சிறையில் இருந்த அனைவருக்கும் வழங்கினாள். ஆனால், அந்தப் பாத்திரத்தில் இருந்த உணவு குறையவே இல்லை.

**மன்னர்**: (வியப்புடன்) என்ன! ஒரு சிறிய பாத்திரத்திலிருந்து உணவை எடுத்து அத்தனை பேருக்கும் வழங்கினாளா? அப்பெண்ணை உடனே அழைத்து வா.

**சிறைக் காவலர்**: ஆகட்டும் மன்னா.

(சிறைக்காவலர்கள் மணிமேகலையை மன்னரிடம் அழைத்து வருகின்றனர்)

**மணிமேகலை**: (மன்னரை வணங்கி) அருள் உள்ளம் கொண்ட அரசே! வணக்கம்.

**மன்னர்**: பெண்ணே! நீ யார்? உணவு அள்ள அள்ளக் குறையாத இப்பாத்திரத்தின் பெயர் என்ன? இஃது உனக்கு எப்படிக் கிடைத்தது?

(மணிமேகலை தனக்கு அமுதசுரபி கிடைத்த வரலாற்றைக் கூறுகிறாள்)

**மன்னர்**: (மிக்க மகிழ்ச்சியுடன்) மாதவம் செய்தவளே! இந்த உலக மக்களின் பசிப்பிணி தீர்க்கும் பாங்குடைய அறத்தைச் செய்கிறாய். நான் உனக்குச் செய்ய வேண்டிய உதவி ஏதேனும் இருக்கிறதா?

**மணிமேகலை**: அன்பால் ஆட்சி செய்யும் அரசே! சிறைச்சாலையில் தண்டனை பெற்றுள்ளவர்கள் திருந்தி வாழ வழிகாண வேண்டும். சிறைக் கோட்டம் அறக்கோட்டமாக மாற வேண்டும்.

172**மன்னர்** : அதற்கு என்னவெல்லாம் செய்ய வேண்டும்?

**மணிமேகலை** : வாழ்க்கைக்கு அறம் சொன்ன வள்ளுவர் வாழ்ந்த நாடு இது. புத்தர் பிறந்து அறம் போதித்த பூமி இது. எவை நன்மைகள் எவை தீமைகள் என்பவற்றை எல்லாம் தக்க அறிஞர்களைக் கொண்டு சிறையில் உள்ளவர்களுக்கு எடுத்துக் கூறவேண்டும். மேலும் அவர்களுக்குப் பெற்றோரை மதித்தல், முதியோரைப் பேணல், உறவினர்களை அரவணைத்தல் போன்றவற்றை வலியுறுத்தும் அறநெறிக் கல்வியை அளிக்க வேண்டும். இதுவே என் வேண்டுகோள் மன்னா!

**மன்னர்** : நல்லறம் புரியும் நங்கையே! உன் வேண்டுகோள் அனைத்தையும் நடைமுறைப்படுத்த ஆணை இடுகிறேன். நீ வாழ்க! உன் அறம் வளர்க!

**மணிமேகலை** : நன்றி மன்னா! (வணங்கி விடைபெறுகிறாள்).

**கற்பவை கற்றபின்**

1. பசிப்பிணி போக்கிய பாவை நாடகத்தை வகுப்பில் நடித்துக் காட்டுக.
2. பசிப்பிணி போக்கிய பாவை என்னும் நாடகத்தைக் கதை வடிவில் சுருக்கி எழுதுக.

**மதிப்பீடு**

சரியான விடையைத் தேர்ந்தெடுத்து எழுதுக.

1. மணிமேகலா தெய்வம் மணிமேகலையை அழைத்துச் சென்ற தீவு….
    அ) இலங்கைத் தீவு    ஆ) இலட்சத் தீவு    இ) மணிபல்லவத் தீவு    ஈ) மாலத் தீவு

2. மணிமேகலை கையில் இருந்த அமுதசுரபியில் உணவு இட்ட பெண்….
    அ) சித்திரை     ஆ) ஆதிரை     இ) காயசண்டிகை     ஈ) தீவதிலகை

சொற்றொடரில் அமைத்து எழுதுக.

அ) செடிகொடிகள்    ஆ) முழுநிலவு நாள்    இ) அமுதசுரபி    ஈ) நல்லறம்

**குறுவினா**

1. அமுதசுரபியின் சிறப்பு யாது?
2. 'கோமுகி' என்பதன் பொருள் யாது?

**சிறுவினா**

1. மணிபல்லவத்தீவு எவ்வாறு காட்சி அளித்தது?
2. மணிமேகலை மன்னரிடம் வேண்டியது யாது?

**சிந்தனை வினா**

அறச்செயல்கள் என்று நீங்கள் எவற்றை எல்லாம் கருதுகிறீர்கள்?

<img src="qr_code.png" width="50">  (QR Code Image)


173
## கவிதைப்பேழை

**இயல் மூன்று**

**நோயும் மருந்தும்**


மக்களின் உடலுக்கும் உள்ளத்திற்கும் துன்பம் தருவன நோய்கள். உள்ளத்தில் தோன்றும் தீய எண்ணங்களால் ஏற்படும் துன்பங்களையும் நோய்கள் என்றே நம் முன்னோர் குறிப்பிட்டனர். அந்நோய்களை நீக்கும் மருந்துகளாக விளங்கும் அறக்கருத்துகளை இலக்கியங்கள் விளக்குகின்றன. அத்தகைய கருத்துகளை விளக்கும் நீலகேசிப் பாடல்களை அறிவோம்.


தீர்வனவும் தீராத் திறத்தனவும் செய்ம்மருந்தின்
ஊர்வனவும் போலாதும் உவசமத்தின் உய்ப்பனவும்
யார்வினவும் காலும் அவைமூன்று கூற்றவா
நேர்வனவே ஆகும் நிழல்இகழும் பூணாய் (பா.113)


*பேர்தற்கு அரும்பிணி தாம்இவை அப்பிணி
தீர்தற்கு உரிய திரியோக மருந்துஇவை
ஓர்தல் தெளிவோடு ஒழுக்கம் இவையுண்டார்
பேர்த்த பிணியுள் பிறவார் பெரிதின்பமுற்றே* (பா.116)


**சொல்லும் பொருளும்**

| சொல் | பொருள் | சொல் | பொருள் |
|---|---|---|---|
| தீர்வன | நீங்குபவை | திறத்தன | தன்மையுடையன |
| உவசமம் | அடங்கி இருத்தல் | கூற்றவா | பிரிவுகளாக |
| நிழல்இகழும் | ஒளிபொருந்திய | பூணாய் | அணிகலன்களை அணிந்தவளே |
| பேர்தற்கு | அகற்றுவதற்கு | துன்பம் | துன்பம் |
| திரியோகமருந்து | மூன்று யோகமருந்து | ஓர்தல் | நல்லறிவு |
| தெளிவு | தெளிவு | பிறவார் | பிறக்கமாட்டார் |


**பாடலின் பொருள்**

ஒளிபொருந்திய அணிகலன்களை அணிந்த பெண்ணே! நோயின் தன்மைபற்றி யார் வினவினாலும் அது மூன்று வகைப்படும் என அறிவாயாக. மருந்தினால் நீங்கும் நோய்கள் ஒருவகை. எதனாலும் தீராத தன்மையுடைய நோய்கள் மற்றொரு வகை. அடங்கி இருப்பனபோல வெளித்தோற்றத்தில் தெரிந்தாலும் முற்றிலும் தீராமல் உள்ளுக்குள் இருந்து துன்பம் தருவன இன்னொரு வகை.


48
அகற்றுவதற்கு அரியவை பிறவித்துன்பங்கள் ஆகும். இவற்றைத் தீர்க்கும் மருந்துகள் மூன்று. நல்லறிவு, நற்காட்சி, நல்லொழுக்கம் என்பவையே அம்மருந்துகள். இவற்றை ஏற்றோர் பிறவித்துன்பத்திலிருந்து நீங்கி உயரிய இன்பத்தை அடைவர்.

**நூல் வெளி**

நீலகேசி ஐஞ்சிறுகாப்பியங்களுள் ஒன்று. இந்நூல் சமணசமயக் கருத்துகளை வாதங்களின் அடிப்படையில் விளக்குகிறது. கடவுள் வாழ்த்து நீங்கலாகப் பத்துச் சருக்கங்களைக் கொண்டது. சமயத் தத்துவங்களை விவாதிக்கும் தருக்க நூலான இதன் ஆசிரியர் பெயர் அறியப்படவில்லை. நீலகேசிக் காப்பியத்தின் தருமவுரைச் சருக்கத்திலிருந்து இரண்டு பாடல்கள் இங்குத் தரப்பட்டுள்ளன.

**கற்பவை கற்றபின்**

ஐம்பெருங்காப்பியங்கள், ஐஞ்சிறுகாப்பியங்கள் ஆகியவற்றின் பெயர்களைத் தொகுத்து எழுதுக.

**மதிப்பீடு**

சரியான விடையைத் தேர்ந்தெடுத்து எழுதுக.

1. உடல்நலம் என்பது  
அ) அணி     ஆ) பணி     இ) பிணி     ஈ) மணி     இல்லாமல் வாழ்தல் ஆகும்.


2. நீலகேசி கூறும் நோயின் வகைகள்  
அ) இரண்டு     ஆ) மூன்று     இ) நான்கு     ஈ) ஐந்து


3. 'இவையுண்டார்' என்னும் சொல்லைப் பிரித்து எழுதக் கிடைப்பது  
அ) இ + யுண்டார்     ஆ) இவ் + உண்டார்     இ) இவை + உண்டார்     ஈ) இவை + யுண்டார்


4. தாம் + இனி என்பதனைச் சேர்த்தெழுதக் கிடைக்கும் சொல்  
அ) தாம்இனி     ஆ) தாம்மினி     இ) தாமினி     ஈ) தாமனி


**குறுவினா**

1. நோயின் மூன்று வகைகள் யாவை?
2. நீலகேசியில் பிறவித்துன்பத்தைத் தீர்க்கும் மருந்துகளாகக் கூறப்படுவன யாவை?

**சிறுவினா**

நோயின் வகைகள், அவற்றைத் தீர்க்கும் வழிகள் பற்றி நீலகேசி கூறுவன யாவை?

**சிந்தனை வினா**

துன்பமின்றி வாழ நாம் கைக்கொள்ளவேண்டிய நற்பண்புகள் யாவை?# பண்பாடு

## மணிமேகலை - சீத்தலைச் சாத்தனார்

**(நுழையும்முன்)**

மக்களின் வாழ்வில் பிறந்தது முதலாக நடத்தப்படுகின்ற நிகழ்வுகளில் விழா, தனக்கென ஒரு தனியிடம் பெறுகிறது. மனித மாண்புகளை எடுத்துரைக்கும் விழா, பண்பாட்டின் வெளிப்பாடாகவும் திகழ்கிறது. அல்லும் பகலும் உழைப்பில் திளைக்கின்ற மக்களை உற்சாகப்படுத்தி ஓய்வு தரும் வாயில் விழாதான். அவ்வகையில் புகார் நகரோடு அதிகம் தொடர்புடையதாகத் திகழ்ந்த இந்திரவிழா சிலப்பதிகாரத்திலும் மணிமேகலையிலும் விவரிக்கப்படுகிறது. அவ்விழா நிகழ்வுகளைக் கண்முன்னே காட்சிப்படுத்துவதாய் அமைகிறது மணிமேகலையின் விழாவறை காதை.


![Image of a procession on an elephant](image_of_a_procession.jpg)

**(QR Code: 49P3YG)**


## விழாவறை காதை

மெய்த்திறம் வழக்கு நன்பொருள் வீடெனும்
இத்திறம் தத்தம் இயல்பினிற் காட்டும்
சமயக் கணக்கரும் தந்துறை போகிய
அமயக் கணக்கரும் அகலா ராகிக்

கரந்துரு எய்திய கடவுளாளரும்
பரந்தொருங்கு ஈண்டிய பாடை மாக்களும்
ஐம்பெருங் குழுவும் எண்பேர் ஆயமும்
வந்தொருங்கு குழீஇ வான்பதி தன்னுள்


(அடிகள் 11–18)

68## தோரண வீதியும் தோம்அறு கோட்டியும்

தோரண வீதியும் தோம்அறு கோட்டியும்
பூரண கும்பமும் பொலம்பா லிகைகளும்
பாவை விளக்கும் பலவுடன் பரப்புமின்;
காய்க்குலைக் கமுகும் வாழையும் வஞ்சியும்
பூக்கொடி வல்லியும் கரும்பும் நடுமின்;
பத்தி வேதிகைப் பசும்பொன் தூணத்து
முத்துத் தாமம் முறையொடு நாற்றுமின்;
விழவுமலி மூதூர் வீதியும் மன்றமும்
பழமணல் மாற்றுமின்; புதுமணல் பரப்புமின்;
கதலிகைக் கொடியும் காழ்ஊன்று விலோதமும்
மதலை மாடமும் வாயிலும் சேர்த்துமின்;
(அடிகள் 43-53)
தண்மணற் பந்தரும் தாழ்தரு பொதியிலும்
புண்ணிய நல்லுரை அறிவீர் பொருந்துமின்;
ஒட்டிய சமயத்து உறுபொருள் வாதிகள்
பட்டிமண் டபத்துப் பாங்கறிந்து ஏறுமின்;
பற்றா மாக்கள் தம்முடன் ஆயினும்
செற்றமும் கலாமும் செய்யாது அகலுமின்;
வெண்மணற் குன்றமும் விரிபூஞ் சோலையும்
தண்மணல் துருத்தியும் தாழ்பூந் துறைகளும்
தேவரும் மக்களும் ஒத்துடன் திரிதரும்
நாலேழ் நாளினும் நன்கறிந்தீர் என -
ஒளிறுவாள் மறவரும் தேரும் மாவும்
களிறும் சூழ்தரக் கண்முரசு இயம்பி
பசியும் பிணியும் பகையும் நீங்கி
வசியும் வளனும் சுரக்க! என வாழ்த்தி;
அணிவிழா அறைந்தனன் அகநகர் மருங்கென்.
(அடிகள் 58–72)


## சொல்லும் பொருளும்

சமயக் கணக்கர் -சமயத் தத்துவவாதிகள்,
பாடைமாக்கள் - பல மொழிபேசும் மக்கள், குழீஇ-
ஒன்றுகூடி, தோம் - குற்றம், கோட்டி-மன்றம்,
பொலம்-பொன், வேதிகை-திண்ணை, தூணம்-
தூண், தாமம்-மாலை, கதலிகைக் கொடி -சிறு சிறு
கொடியாகப் பல கொடிகள் கட்டியது, காழூன்று
கொடி கொம்புகளில் கட்டும் கொடி, விலோதம்
துணியாலான கொடி, வசி- மழை, செற்றம்-
சினம், கலாம்-போர், துருத்தி- ஆற்றிடைக்குறை
(ஆற்றின் நடுவே இருக்கும் மணல்திட்டு).


## பாடலின் பொருள்

இந்திர விழாவைக் காண வந்தோர்
உயர்வுடைய புகார் நகரில்
மெய்ப்பொருள் உணர்த்தும் உலகியல்,
தத்துவம், வீடுபேறு ஆகிய பொருள்களை
அவரவர் இயற்கைத் தன்மைக்கு ஏற்ப
விளக்குபவராகிய சமயவாதிகள்
கூடியிருக்கின்றனர். தமது நெறியில்
சிறந்தவராக விளங்கும் காலத்தைக்
கணக்கிட்டுச் சொல்லும் காலக்கணிதரும்
கூடியிருக்கின்றனர். இந்நகரை விட்டு
நீங்காதவராய்த் தம் தேவருடலை மறைத்து
மக்கள் உருவில் வந்திருக்கும் கடவுளரும்
கடல்வழி வாணிகம் செய்து பெரும்
செல்வம் காரணமாய்ப் புகார் நகரில்
ஒன்று திரண்டிருக்கும் பல மொழி பேசும்
அயல் நாட்டினரும் குழுமியிருக்கின்றனர்.
அரசர்க்குரிய அமைச்சர் குழுவாகிய
ஐம்பெருங்குழு, எண்பேராயத்தைச்
சேர்ந்தவர்களும் அரசவையில் ஒன்று
திரண்டிருக்கின்றனர்.


## விழா முன்னேற்பாடுகள் பற்றி அறிவித்தல்

"தோரணம் கட்டிய தெருக்களிலும்
குற்றமில்லாத மன்றங்களிலும் பூரணகும்பம்,
பொற்பாலிகை, பாவை விளக்கு மற்றும்
பலவகையான மங்கலப் பொருள்களை
முறையாக அழகுபடுத்தி வையுங்கள்.
குலை முற்றிய பாக்கு மரத்தையும் வாழை
மரத்தையும் வஞ்சிக்கொடியையும்
பூங்கொடிகளையும் கரும்பையும் நட்டு
வையுங்கள். வீடுகளின்முன் தெருத்
திண்ணையில் வரிசை வரிசையாக இருக்கும்
தங்கத் தூண்களிலே முத்து மாலைகளைத்
தொங்கவிடுங்கள்.
விழாக்கள் நிறைந்த இம்மூதூரின்
தெருக்களிலும் மன்றங்களிலும் பழைய
மணலை மாற்றிப் புதிய மணலைப் பரப்புங்கள்.
துகில் கொடிகளையும் கம்புகளில் கட்டிய
கொடிகளையும் பெரிய மாடங்களிலும்
மாடங்களின் வாயில்களிலும் சேர்த்துக்
கட்டுங்கள்."

பட்டிமண்டபம் ஏறுமின்

குளிர்ந்த மணல் பரப்பிய பந்தல்களிலும் மரங்கள் தாழ்ந்து நிழல்தரும் ஊர் மன்றங்களிலும் நல்லன பற்றிச் சொற்பொழிவாற்றுங்கள். அவரவர் சமயத்திற்கு உரிய உட்பொருளறிந்து வாதிடுவோர் பட்டிமண்டப முறைகளைத் தெரிந்து வாதிட்டுத் தீர்வு காணுங்கள்.


**தெரிந்து தெளிவோம்**

1. அமைச்சர்
2. சடங்கு செய்விப்போர்
3. படைத்தலைவர்
4. தூதர்
5. சாரணர் (ஒற்றர்)

**எண்பேராயம்**

1. கரணத்தியலவர்
2. கரும விதிகள்
3. கனகச்சுற்றம்
4. கடைக்காப்பாளர்
5. நகரமாந்தர்
6. படைத்தலைவர்
7. படையினர்
8. இவுளி மறவர்


சினமும் பூசலும் கைவிடுக

மாறுபாடு கொண்ட பகைவர்களிடம் கூடக் கோபமும் பூசலும் கொள்ளாது அவர்களைவிட்டு விலகி நில்லுங்கள். வெண்மையான மணல் குன்றுகளிலும் மலர் செறிந்த பூஞ்சோலைகளிலும் குளிர்ந்த ஆற்றிடைக்குறைகளிலும் மரக்கிளைகள் நிழல் தரும் தண்ணீர்த் துறைகளிலும் விழா நடைபெறும். அந்த இருபத்தெட்டு நாள்களிலும் தேவரும் மக்களும் ஒன்றுபட்டு மகிழ்வுடன் உலாவிவருவர் என்பதை நன்கு அறியுங்கள்.

வாழ்த்தி அறிவித்தல்

ஒளிவீசும் வாளேந்திய காலாட் படையினரும் தேர்ப்படையினரும் குதிரைப் படையினரும் யானைப் படையினரும் சூழ்ந்து வர, அகன்ற முரசறைந்து, "பசியும் நோயும் பகையும் நீங்கி மழையும் வளமும் எங்கும் பெருகுவதாகுக" என வாழ்த்தி மேற்கண்ட செய்திகளை நகருக்கு முரசறைவோன் அறிவித்தான்.


**இலக்கணக் குறிப்பு**

தோரணவீதியும், தோமறு கோட்டியும் – எண்ணும்மைகள்

காய்க்குலைக் கமுகு, பூக்கொடி வல்லி, முத்துத்தாமம் – இரண்டாம் வேற்றுமை உருபும்பயனும் உடன்தொக்கத் தொகைகள்

மாற்றுமின், பரப்புமின் – வினைமுற்றுகள்

உறுபொருள் – உரிச்சொல்தொடர்

தாழ்பூந்துறை – வினைத்தொகை

பாங்கறிந்து – இரண்டாம் வேற்றுமைத்தொகை

ஏவல்

நன்பொருள், தண்மணல், நல்லுரை – பண்புத்தொகைகள்**பகுதி உறுப்பிலக்கணம்**

**பரப்புமின் - பரப்பு + மின்**

**பரப்பு - பகுதி**

**மின் - முன்னிலைப் பன்மை வினைமுற்று விகுதி**


**அறைந்தனன் - அறை +த்(ந்) + த் +அன்+அன்**

**அறை - பகுதி**

**த் – சந்தி. த் – ந் ஆனது விகாரம்**

**த் - இறந்தகால இடைநிலை**

**அன் - சாரியை**

**அன் - ஆண்பால் வினைமுற்று விகுதி**


**நூல் வெளி**

தொடர்நிலைச் செய்யுள் வரிசையில் இரட்டைக் காப்பியங்களான சிலப்பதிகாரம், மணிமேகலை இரண்டும் தமிழ் மக்களின் வாழ்வியலைச் சொல்லும் கருவூலங்களாகத் திகழ்கின்றன. மணிமேகலை, ஐம்பெருங்காப்பியங்களுள் ஒன்று. மணிமேகலையின் துறவு வாழ்க்கையைக் கூறுவதால், இந்நூலுக்கு மணிமேகலைத் துறவு என்னும் வேறு பெயரும் உண்டு. இது பெண்மையை முதன்மைப்படுத்தும் புரட்சிக் காப்பியம்; பண்பாட்டுக் கூறுகளைக் காட்டும் தமிழ்க்காப்பியம். இக்காப்பியம் சொற்சுவையும் பொருட்சுவையும் இயற்கை வருணனைகளும் நிறைந்தது; பௌத்த சமயச் சார்புடையது. கதை அடிப்படையில் மணிமேகலையைச் சிலப்பதிகாரத்தின் தொடர்ச்சியெனக் கூறுவர். முப்பது காதைகளாக அமைந்துள்ள மணிமேகலையின் முதல் காதையே விழாவறை காதை.

மணிமேகலைக் காப்பியத்தை இயற்றியவர் கூலவாணிகன் சீத்தலைச் சாத்தனார். சாத்தன் என்பது இவரது இயற்பெயர். இவர், திருச்சிராப்பள்ளியைச் சேர்ந்த சீத்தலை என்னும் ஊரில் பிறந்து மதுரையில் வாழ்ந்தவர் என்று கூறுவர். கூலவாணிகம் (கூலம் - தானியம்) செய்தவர். இக்காரணங்களால் இவர் மதுரைக் கூலவாணிகன் சீத்தலைச் சாத்தனார் என்று அழைக்கப்பெற்றார். சிலப்பதிகாரம் இயற்றிய இளங்கோவடிகளும் இவரும் சமகாலத்தவர் என்பர். தண்டமிழ் ஆசான், சாத்தன், நன்னூற்புலவன் என்று இளங்கோவடிகள் சாத்தனாரைப் பாராட்டியுள்ளார்.


அறம் எனப்படுவது யாதெனக் கேட்பின்
மறவாது இதுகேள்! மன்னுயிர்க் கெல்லாம்
உண்டியும் உடையும் உறையுளும் அல்லது
கண்டது இல்.
(மணிமேகலை 25: 228 – 231)


**கற்பவை கற்றபின்...**

1. உங்கள் ஊரில் நடைபெறும் திருவிழாவிற்கான அழைப்பிதழ் ஒன்றினை வடிவமைக்க.

2. குறிப்புகளைக் கொண்டு ஓர் இயற்கைக் காட்சியை விரித்தெழுதுக.
பூஞ்சோலை – சிரிக்கும் மலர்கள் – பசுமையான புல்வெளி – கூவும் குயில் – வீசும் தென்றல் – விளையாடும் குழந்தைகள் – அழகிய காட்சிகள்

## நாடு

**சீவக சிந்தாமணி**
-திருத்தக்கத் தேவர்


**நுழையும்முன்**

சங்க இலக்கியங்கள் நிகழ்வுகளில் கருத்தைக் கூறும் தன்னுணர்ச்சிப் பாடல்களாக அமைந்தன. அவற்றைத் தொடர்ந்து பதினெண்கீழ்க்கணக்கு நூல்கள் அறக்கருத்துகளைக் கூறுவனவாக இருந்தன. பின்னர், ஒப்பில்லாத தலைவன் ஒருவனது வாழ்க்கையைப் பாடுவனவாய்க் காப்பியங்கள் உருவாயின. இவ்வகையில், சீவகனைத் தலைவனாகக் கொண்டு தோன்றிய காப்பியம் சீவக சிந்தாமணி. இன்பங்களைத் துறந்து துறவு பூணவேண்டும் என்பதே இக்காப்பியத்தின் மையக்கருத்தாகும். ஏமாங்கத நாட்டின் வளத்தைத் திருத்தக்கத்தேவர் வருணிக்கும் பகுதி அந்நாட்டின் செழிப்பை உணர்த்துகிறது.


## ஏமாங்கத நாட்டு வளம்

**பார் போற்றும் ஏமாங்கதம்**

1. காய்மாண்ட தெங்கின் பழம்வீழக் கமுகின் நெற்றிப் பூமாண்ட தீந்தேன் தொடை கீறி வருக்கை போழ்ந்து தேமாங்கனி சிதறி வாழைப் பழங்கள் சிந்தும் ஏமாங்கதம் என்று இசையால்திசை போயது உண்டே! (31)

**சொல்லும் பொருளும்:**

* தெங்கு - தேங்காய்
* இசை - புகழ்
* வருக்கை - பலாப்பழம்
* நெற்றி - உச்சி


**வாரி வழங்கும் வள்ளல்**

2. வள்ளல் கைத்தல மாந்தரின் மால்வரைக் கொள்ளை கொண்ட கொழுநிதிக் குப்பையை உள்ளம் இல்லவர்க்கு ஊர்தொறும் உய்த்துஉராய் வெள்ளம் நாடு மடுத்து விரைந்ததே. (36)

**சொல்லும் பொருளும்:**

* மால்வரை - பெரியமலை;
* மடுத்து – பாய்ந்து;
* கொழுநிதி - திரண்ட நிதி


**மணம் கமழும் கழனி**

3. நெறிமருப்பு எருமையின் ஒருத்தல் நீள்இனம் செறிமருப்பு ஏற்றினம் சிலம்பப் பண் உறீஇப் பொறிவரி வராலினம் இரியப் புக்குடன் வெறிகமழ் கழனியுள் உழுநர் வெள்ளமே. (44)

**சொல்லும் பொருளும்:**

* மருப்பு - கொம்பு
* வெறி - மணம்;
* கழனி - வயல்
* செறி – சிறந்த
* இரிய – ஓட


186**தலைவணங்கி விளைந்த நெற்பயிர்**

4. சொல் அரும் சூல்பசும் பாம்பின் தோற்றம்போல்
மெல்லவே கரு இருந்து ஈன்று மேலலார்
செல்வமே போல்தலை நிறுவித் தேர்ந்தநூல்
கல்விசேர் மாந்தரின் இறைஞ்சிக் காய்த்தவே*. (53)

**சொல்லும் பொருளும்**

சூல் – கரு


**எல்லாம் ஆயிரம் ஆயிரமாய்**

5. அடிசில் வைகல் ஆயிரம் அறப்புறமும் ஆயிரம்
கொடியனார் செய் கோலமும் வைகல்தோறும் ஆயிரம்
மடிவுஇல் கம்மியர்களோடும் மங்கலமும் ஆயிரம்
ஒடிவுஇலை வேறுஆயிரம் ஓம்புவாரின் ஓம்பலே. (76)

**சொல்லும் பொருளும்**

அடிசில் - சோறு; மடிவு - சோம்பல்
கொடியனார் - மகளிர்


**நாடுகள் சூழ்ந்த ஏமாங்கதம்**

6. நற்றவம் செய்வார்க்கு இடம் தவம் செய்வார்க்கும் அஃது இடம்
நற்பொருள் செய்வார்க்கு இடம்பொருள் செய்வார்க்கும் அஃது இடம்
வெற்ற(ம்) இன்பம் விழைவிப்பான் விண் உவந்து வீழ்ந்தென
மற்றநாடு வட்டமாக வைகுமற்ற நாடரோ. (77)

**சொல்லும் பொருளும்**

நற்றவம் - பெருந்தவம்; வட்டம் - எல்லை; வெற்றம் - வெற்றி


**பாடலின் பொருள்**

1. தென்னை மரத்திலிருந்து நன்றாக
முற்றிய காய் விழுகிறது. அது விழுகின்ற
வேகத்தில், பாக்கு மரத்தின் உச்சியிலுள்ள
சுவைமிக்க தேனடையைக் கிழித்து, பலாப்
பழத்தினைப் பிளந்து, மாங்கனியைச் சிதற
வைத்து, வாழைப் பழத்தினை உதிர்க்கவும்
செய்தது. இத்தகு வளம் நிறைந்த ஏமாங்கத
நாட்டின் புகழ் உலகின் பல திசைகளிலும்
பரவியிருந்தது.

2. இரந்து கேட்பவர்க்கு இல்லை
என்னாது வாரி வழங்கும் செல்வர்களைப்
போன்றது வெள்ளம். அது உயர்ந்த
மலையிலிருந்து செல்வக் குவியலைச்
சேர்த்துக்கொண்டு வந்து, ஊக்கமில்லாத
மக்களுக்கு ஊர்தோறும் வழங்கும் வகையில்
நாட்டினுள் விரைந்து பாய்கிறது.

3. அழகான கொம்புகளை உடைய ஆண்
எருமைகளும் நேரான கொம்புகளையுடைய
வலிமையான எருதுகளும் பேரொலி
எழுப்புகின்றன. அவ்வொலி கேட்டுப்
புள்ளிகளும் வரிகளும் உடைய வரால்
மீன்கள் கலைந்து ஓடுகின்றன. அத்தகு
மணம் வீசும் வயலில் உழவர் கூட்டம்
வெள்ளம் போல் நிறைந்திருந்தது.

4. கருக்கொண்ட பச்சைப் பாம்புபோல
நெற்பயிர்கள் தோற்றம் கொண்டுள்ளன.
நெற்பயிர்கள் கதிர்விட்டு நிமிர்ந்து நிற்பது,
செல்வம் பெற்ற பக்குவம் இல்லாதவர்
தலைநிமிர்ந்து நிற்பதுபோல் உள்ளது.
அப்பயிர்கள் முற்றியவுடன் நெற்கதிர்கள்
சாய்ந்திருப்பது, தெளிந்த நூலைக் கற்ற
நல்லவர்களின் பணிவைப்போல் உள்ளது.


**சீவகசிந்தாமணி - இலம்பகங்கள்**

1. நாமகள் இலம்பகம்
2. கோவிந்தையார் இலம்பகம்
3. காந்தருவதத்தையார் இலம்பகம்
4. குணமாலையார் இலம்பகம்
5. பதுமையார் இலம்பகம்
6. கேமசரியார் இலம்பகம்
7. கனகமாலையார் இலம்பகம்
8. விமலையார் இலம்பகம்
9. சுரமஞ்சியார் இலம்பகம்
10. மண்மகள் இலம்பகம்
11. பூமகள் இலம்பகம்
12. இலக்கணையார் இலம்பகம்
13. முத்தி இலம்பகம்5. வளம் நிறைந்த ஏமாங்கத நாட்டிலுள்ள
ஊர்களில் நாள்தோறும் கிடைக்கும்
உணவு வகைகள் ஆயிரம்; அறச்சாலைகள்
ஆயிரம்; அங்கே மகளிர் ஒப்பனை
செய்துகொள்ள மணிமாடங்கள் ஆயிரம்;
மேலும் செய்தொழிலில் சிறிதும் சோம்பல்
இல்லாத கம்மியர் ஆயிரம்; அதனால் நிகழும்
திருமணங்களும் ஆயிரம்; ஏமாங்கத நாட்டில்
தவிர்தலின்றி காவல் செய்யும் பாதுகாவலரும்
ஆயிரம்.

6. ஏமாங்கத நாடு, உண்மையான தவம்
புரிவோர்க்கும் இல்லறம் நடத்துவோர்க்கும்
இனிய இடமாகும். நிலையான பொருளைத்
தேடுவோர்க்கும் நிலையில்லாத
பொருட்செல்வத்தைத் தேடுவோர்க்கும்
உகந்த இடமாகும். நாடுகள் சூழ்ந்து
இருக்கும் எழில்மிகு சிறப்புப் பொருந்திய
ஏமாங்கத நாடு வானுலகம் வழங்கும்
இன்பம், உலகோர் ஏற்கும் வகையில்
தாழ்ந்து மண்ணுலகிற்கு இறங்கி வந்தது
போல் திகழ்ந்தது.


**இலக்கணக் குறிப்பு**

நற்றவம் - பண்புத்தொகைகள்;
செய்கோலம் - வினைத்தொகை;
தேமாங்கனி (தேன்போன்ற மாங்கனி) - உவமைத்தொகை
இறைஞ்சி - வினையெச்சம்.
கொடியனார் - இடைக்குறை


**பகுபத உறுப்பிலக்கணம்**

இறைஞ்சி - இறைஞ்சு + இ
இறைஞ்சு – பகுதி; இ - வினையெச்ச விகுதி
ஓம்புவார் - ஓம்பு + வ் + ஆர்
ஓம்பு – பகுதி; வ் - எதிர்கால இடைநிலை;
ஆர் - பலர்பால் வினைமுற்று விகுதி


**நூல் வெளி**

சீவக சிந்தாமணி ஐம்பெருங்காப்பியங்களுள் ஒன்று. இது விருத்தப்பாக்களால்
இயற்றப்பட்ட முதல் காப்பியமாகும். 'இலம்பகம்' என்ற உட்பிரிவுகளைக்
கொண்டது. 13 இலம்பகங்களைக் கொண்டுள்ள இந்நூல், 'மணநூல்' எனவும்
அழைக்கப்படுகிறது. நாமகள் இலம்பகத்தில் நாட்டுவளம் என்னும் பகுதி பாடமாக
அமைந்துள்ளது. இதன் ஆசிரியர் திருத்தக்கதேவர். சமண சமயத்தைச் சார்ந்த இவர், இன்பச்சுவை
மிக்க இலக்கியமும் இயற்றமுடியும் என்று நிறுவும் வகையில் இக்காப்பியத்தை இயற்றினார்.
இவரது காலம் ஒன்பதாம் நூற்றாண்டு. சீவக சிந்தாமணி பாடுவதற்கு முன்னோட்டமாக
'நரிவிருத்தம்' என்னும் நூலை இயற்றினார் என்பர்.


**கற்பவை கற்றபின்...**

1. அருகிலுள்ள இயற்கைக் காட்சிகளைக் குறிப்பெடுத்து ஓவியம் தீட்டுக.
2. உங்கள் பள்ளி வேரூன்றிய நாள் தொடங்கி வளர்ந்த வரலாற்றையும்
அதன் சிறப்புகளையும் கட்டுரையாக்குக.

<img src="188.png" width="100">


188# கவிதைப் பேழை

## அறம்

### யசோதர காவியம்

**நுழையும்முன்**

படித்து இன்புற மட்டுமன்றி வாழ்க்கை நெறிகளை அறிவுறுத்த உதவுவனவும் இலக்கியங்களே! உலகப் பொதுமறையாம் திருக்குறள் தொடங்கி அறம் சார்ந்த தனித்துவ இலக்கியங்கள் தமிழில் உள்ளன. அவ்விலக்கியங்கள் காட்டும் வாழ்க்கைப்பாதை உயர்வானது; அப்பாதையில் பயணித்தால் வாழ்க்கையை வளமாக்கலாம். வாருங்கள் அறத்தேரின் வடம் பிடிப்போம்!

**ஆக்குவது ஏதெனில் அறத்தை ஆக்குக
போக்குவது ஏதெனில் வெகுளி போக்குக
நோக்குவது ஏதெனில் ஞானம் நோக்குக
காக்குவது ஏதெனில் விரதம் காக்கவே.* 1405**

**சொல்லும் பொருளும்**

அறம் - நற்செயல்; வெகுளி - சினம்; ஞானம் - அறிவு; விரதம் - மேற்கொண்ட நன்னெறி.

**பாடலின் பொருள்**

நாம் ஒரு செயலைச் செய்வதென்றால் அச்செயல் பயன்தரத்தக்க நற்செயலாக இருத்தல் வேண்டும்; நம்மிடம் உள்ள தீய பண்புகளை நீக்கிட வேண்டுமாயின் முதலில் சினத்தை நீக்கவேண்டும்; ஆராய வேண்டுமானால் மெய்யறிவு நூல்களை ஆராய வேண்டும்; இடைவிடாது போற்றிக் காக்க வேண்டுமானால் தாம் கொண்ட நன்னெறியினைக் காக்க வேண்டும்.

**இலக்கணக் குறிப்பு**

ஆக்குக, போக்குக, நோக்குக, - வியங்கோள் வினைமுற்றுகள்

**பகுபத உறுப்பிலக்கணம்**

போக்குக = போக்கு + க
போக்கு - பகுதி
க - வியங்கோள் வினைமுற்று விகுதி

**நூல் வெளி**

ஐஞ்சிறு காப்பியங்களுள் ஒன்று யசோதர காவியம். இந்நூல் வடமொழியிலிருந்து தமிழில் தழுவி எழுதப் பெற்றதாகும். இந்நூலின் ஆசிரியர் பெயரை அறிய முடியவில்லை. இது சமண முனிவர் ஒருவரால் இயற்றப்பட்டது என்பர். யசோதர காவியம், 'யசோதரன்' என்னும் அவந்தி நாட்டு மன்னனின் வரலாற்றைக் கூறுகிறது. இந்நூல் ஐந்து சருக்கங்களைக் கொண்டது; பாடல்கள் எண்ணிக்கை 320 எனவும் 330 எனவும் கருதுவர்.

**கற்பவை கற்றபின்...**

தொடர்களை ஒப்பிட்டுக் கருத்துகளை வகுப்பறையில் கலந்துரையாடுக.

| அறம் செய விரும்பு | ஆக்குவது ஏதெனில் அறத்தை ஆக்குக |
|---|---|
| ஆறுவது சினம் | போக்குவது ஏதெனில் வெகுளி போக்குக |


